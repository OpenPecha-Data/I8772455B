/ /snyigs dus kyi rdo rje 'chang chen po chos kyi rje kun dga' bzang po'i rnam par thar pa mdor bsdus pa/rje btsun bla ma thugs rje chen po dang ldan pa'i zhabs la gus pas
phyag 'tshal lo/ /dge legs kun 'byung tshul khrims sa gzhir byang chub sems kyi myu gu 'khrungs/ /gsung rab mkha' la thos bsam sprin tshogs lung rigs snyan pa'i 'brug sgra
can/ /bslab gsum rim gnyis zim bu'i char babs skal ldan rma bya'i tshogs rab dga'/ /don gnyis lo tog bzang po mthar phyin bla ma'i zhabs kyi padmor 'dud/ /rgyal ba kun
gyi mkhyen brtse gcig bsdus mtha' yas 'gro ba'i gnyen gcig pu/ /rmongs pa'i mun pa drung nas rab 'byin bde gshegs bstan pa'i sgron me 'dzin/ /dmigs med thugs rjes gzhan don
la dga' rgya chen lhun gyis grub pa yi/ /phrin las bzang po'i nor bu rin chen skye dgu'i gtsug na mdzes la 'dud/ /shes bya kun la legs sbyangs mthar phyin nas/ /mkhas
rnams dga' ba'i 'chad rtsod rtsom pa yis/ /bstan pa'i khur chen ring du khyer ba po/ /phyogs las rnam rgyal bzang po'i zhabs la 'dud/ /de yi rnam thar mtha' dag su yis spobs/
/rgya mtsho che las chu yi thigs pa ltar/ /ding sang yongs grags phrin las rgya mtsho las/ /cha shas tsam cig dang bas 'dir brjod bya/ /'dir bdag cag gi 'dren pa dam
pa bstan pa rin po che'i mnga' bdag /gsung rab dgongs 'grel dang bcas pa ma lus pa'i bang mdzod rje btsun mkhyen rab kyi dbang phyug kun dga' bzang po pa zhes yongs su grags
pa 'di nyid ni/ shes bya thams cad chags thogs med par mngon sum du gzigs pa'i ye shes kyi spyan brnyes par gdon mi za mod/ 'on kyang ding sang gi skye bo rnams kyi
snang ngo dang mthun par tshul bzung ba 'di'i dbang du byas pa'i rnam par thar pa cung zad cig brjod par bya ba la gnyis te/ rab tu ma byon pa dang / rab tu byon pa'i rnam
par thar pa'o/ /dang po ni/ 'di'i rigs ni

'bring mtshams kyi cog ro zhes bya ba yin la/ yab mes gong ma rnams 'bring mtshams nas sa skya phyogs su byon te/ ga ra la sogs par 'brog mdzad cing bzhugs pa las rim gyis
bdag chen gzhi thog pa'i gsol ja bar gyur pa yin la/ khyad par rje 'di nyid kyi yab ni sa skya tshogs kyi nye gnas chen po/ dpon tshang grub pa yon tan zhes bya ba yin zhing
/ yum ni bla brang rin chen sgang pa'i dpon skya shabs smad kyi dpon seng zhes bya ba'i sras mo bsod nams dpal 'dren bya ba yin no/ /yum gyi lhums su zhugs pa'i tshe
skyes bu dam pa yum gyi lhums su zhugs pa'i mtshan ltas dang ldan par gyur cing / de'i tshe brang khang byi khung sgo na bzhugs pa'i dge slong tshul bkras zhes bya ba zhig
yod pa na re/ yum la khyed kyi lhums na bzhugs pa 'di la skyes bu dam pa cig 'byon par 'dug pas bar chad kyi dbang du ma shor ba mdzod cig ces lung bstan mdzad do/ /dge
slong de yang gang zag bzang po zhig yin te/ khong sku gshegs pa'i tshe ngo mtshar ba'i ltas du ma dang bcas te gshegs so zhes grag go /de nas khong gi gsung bzhin mdzad
par dgongs te/ sngar yab mes gong ma rnams 'brog mdzad pa'i tshe dge ba'i bshes gnyen sron pa rnams dang dpon slob dang yon mchod kyi 'brel zab pas de'i dus na sron pa'i
gdan sa ba bla ma yon tan dpal zhes bya ba bcom ldan 'das rdo rje 'jigs byed la mnga' brnyes pa cig yod pa gdan drangs te/ yum gyis 'jigs byed dang tshe dpag med kyi dbang
lan mang du zhus so/ /de nas chu pho khyi'i lo la sku bltams pa'i tshe bla ma de nyid spyan drangs te/ bcom ldan 'das rdo rje 'jigs byed kyi dbang zhus nas mtshan yang
'jigs byed bzang po zhes btags so/ /rje rin po che 'di nyid ni/ byis pa chung chung nas tha mal gyi byis pa'i spyod pa las 'das pa zhig ste/ dgung lo gsum bzhi tsam bzhes
pa'i dus su/ 'phral gyi rtsed mo'i rnam pa mdzad pa kun chos 'chad pa dang / nyan pa dang / bcom ldan 'das ri khrod

ma lo ma gyon ma'i khrus chog la sogs pa mdzad pa'i rnam pa las/ tha mal gyi rtsed mo'i rigs ci yang mi mdzad do zhes thos so/ /dgung lo lnga bzhes pa'i tshe yab kyi gsung
gis/ rang re gsol ja ba'i rigs yin pas/ gsol ja ba byed pa la dngul gyi ja'o theg mi theg brtag go zhes gsungs nas/ dngul gyi ja 'o dang ljid mnyam pa'i rdo bskur nas skras
la 'byon bzhud mdzad du bcug pa na/ gsol ja ba la sogs pa 'jig rten gyi bya ba la thugs mi 'gro bas rdo phyir 'phangs te/ mi dge ba'i rnam 'gyur bstan pas/ bdag chen kun
dga' rin chen pa'i gsung gis/ 'di'i gzugs kyang gsol ja ba la mdzes rgyu yang mi 'dug pa dang / khyad par kho rang chos la mos par 'dug pas/ 'di chos byed du bcug nas
gsol ja pa 'di nyid kyi gcung po dpon chen bsod nams dpal zhes bya ba cig yod pa de byed du bcug pa dag par 'dug ces gsungs pa'i bka' gnang bas/ thugs la dges tshor chen
po dang / bdag chen la yang dad pa chen po 'khrungs so/ /de nas dgung lo drug bzhes pa'i tshe/ bdag chen la sa skyar bzhugs stabs bde mi bde cig byung nas/ chos rje ye shes
rgyal mtshan pa bdag chen pa'i sku mdun du spyan drangs te/ byis pa 'di la dge bshes bzang po zhig 'ong ba bdog pas khyed kyis mgo 'don yang dag pa cig mdzad pa zhu zhes
zhal ta dang / gnang sbyin mdzad nas chos rje ye shes rgyal mtshan pa la sprad/ chos rje ye shes rgyal mtshan pas dus kyi 'khor lo dang / yo ga rdor dbyings kyi dbang
bskur ba yang mdzad do/ /de nas bskyed 'phreng na bzhugs pa'i slob dpon sangs rgyas rgyal mtshan zhes bya ba'i drung du klog bslabs pas legs par mkhyen nas/ dgung lo bdun
pa la slob dpon de nyid kyi drung du brtag gnyis kyi gzhung bzung / dgung lo brgyad pa la rnam gzhag mdzad par dgongs nas/ chos rje ye shes rgyal mtshan pa gur na bzhugs
pa'i sku mdun du/ nyi ma'i gung la slob dpon sangs rgyas rgyal mtshan pa dang gnyis kas byon

nas/ brtag gnyis kyi mdzub khrid rnams rdzogs par mdzad do/ /rnam gzhag mdzad par skabs su bab pa na/ ta'i si tu bsod nams dpal bas nye gnas grub pa'i bu rnam gzhag byed pa'i
ston shog gi dkar ru ma nged kyis byed pa yin gsungs nas shog bu rtse chen ma bong rgyab du ma'i dkar ru ma mdzad do/ /de la spyir rnam gzhag mdzad pa rnams kyis ston
shog la shog yug phyed re 'bul ba yin yang chos rje rin po che pas ston shog la shog bu rtse chen ma re phul zhing de dang mthun pa'i de nas gzhan las phul du byung ba'i
rnam gzhag dang dga' ston rgya chen po mdzad nas/ chos gsungs pas/ chos dang dga' ston gnyis ka la kun gyis ngo mtshar du 'dzin par gyur to/ /gnyis pa rab tu byung nas kyi
rnam thar la gsum ste/ gzhi tshul khrims rnam par dag pa ji ltar nos pa'i tshul/ de la brten nas thos bsam la sogs pa ji ltar mdzad pa'i tshul/ gzhan don phrin las ji ltar
mdzad pa'i tshul lo/ dang po la so sor thar pa'i sdom pa ji ltar nos pa'i tshul ni/ dgung lo dgu bzhes pa'i dus/ chos rje ye shes rgyal mtshan pas mkhan po mdzad/ chos
rje sa bzang 'phags pa gzhon nu blo gros pas las kyi slob dpon dang / ka bzhi 'dzin pa dpal ldan seng ges grib tshod pa dang / bla ma kun dga' rin chen pa dang / mkhas
pa'i dbang po g.yag ston sangs rgyas dpal gyis kha skong gi dge 'dun mdzad nas/ dge bsnyen dang dge tshul gyi sdom pa rnam par dag pa nos nas nyes byas phra zhing phra bas
kyang ma gos par bsrung bar mdzad pa yin no/ /de ltar nyes pa phra bas ma gos pa de yang gzhan rkyen la brten pa'am/ rang gis kyang rtsol ba drag pos gnyen po bsten dgos
pa ma yin par sngon bcom ldan 'das kyi spyan sngar dge slong 'ga' zhig tshur shog la sogs pas bsnyen par rdzogs pa na/ de ma thag tu bsnyen par rdzogs nas lo brgya lon
pa lta bu'i spyod lam dang ldan par gyur to zhes pa dang tshul mtshungs par rab tu byung ma thag nas rang gi ngang gis nyes

pas mi gos pa yin te/ slob dpon kun legs pa'i gsung gis bla ma 'di btsun chung gi dus nas su/ gzhan dang mi 'dra ba cig bdog ste/ chos rje ye shes rgyal mtshan pa g.yas g.yon
du chos bar la 'byon pa'i phyag phyir bdag cag grwa pa rnams 'gro ba'i tshe/ lam bar sogs kyi gnal mal du phyi dro phebs pa'i dus su bdag cag grwa pa rgan pa rnams ni
kha skom pa dang / gsus pa ltogs pas bza' btung gi rtsol ba ka byed kyang khong ba btsun chung chung shos yin te/ phyi dro bza' btung gi spros pa mi byed par gnas mal du
phebs nas/ khres po phog ma thag pusti re zhal phye nas dpe cha re phar log tshur log byed kyin gzigs pa cig ka bdog ces gsungs pa de lta bus mtshon pa'o/ /yang chos rje
ye shes rgyal mtshan pas mkhan po mdzad/ mkhan chen blo gros dpal bas las kyi slob dpon/ chos rje 'phags pa gzhon nu blo gros pas gsang ston slob dpon/ grib tshod pa 'jam
dbyangs dpal ldan gzhon nu la sogs pa dad pa'i dge 'dun bdun gyi dbus su bsnyen par rdzogs pa dge slong gi sdom pa rnam par dag pa nos te/ nyes ltung gi dri ma rnam par
dag par bzhugs pa yin no/ /byang chub sems dpa'i sdom pa nos pa'i tshul ni/ chos rje ye shes rgyal mtshan pa'i drung du/ dbu ma lugs kyi sems bskyed kyi cho ga lan lnga nos
shing / chos rje buddha ba'i drung du dbu ma lugs dang / sems tsam lugs gnyis ka gsan nas so so'i bslab bya rnams rang rang gi lugs ltar legs par bsrungs te/ shin tu rnam
par dag par bzhugs so/ /de yang byang chub sems dpa'i sdom pa ni/ byams pa dang snying rje chen po'i rtsa ba can yin pa la/ bdag nyid chen po 'di nyid kyi thugs ni/ sems
can thams cad la byams pa dang snying rje chen po'i ngang du gyur pa ste/ tha na gzhan dag sha za ba gzigs pa tsam dang / khyad par rab tu byung bas sha za ba gzigs pa
na/ nang du mi bzod pa'i thugs nges 'byung chen po 'byung zhing / zhag du ma'i bar du gsol dngas 'gags par

snang ba dang / 'ga' zhig gis log bsgrub shin tu 'jigs su rung ba ji snyed byas kyang / thugs la khong khro dang khon du 'dzin pa'i rnam pa cung zad kyang mi mnga' bar/ log
sgrub byed pa po la lhag par thugs brtse bar snang ba'i phyir ro/ /rig pa 'dzin pa'i sdom pa nos pa'i tshul ni/ thog mar chos rje ye shes rgyal mtshan pa'i drung du/ rgyud
sde bzhi'i dkyil 'khor du dbang bskur ba gsan nas/ rig 'dzin sngags kyi sdom pa rnam par dag pa dang ldan par mdzad pa yin te/ de la bla med kyi skor la/ gsang ba 'dus
pa mi bskyod pa/ ye shes zhabs lugs/ gshin rje gshed dmar po lha lnga/ lha bcu gsum ma/ dpal kye rdo rje man ngag lugs/ bdag med ma/ gur rigs bsdus/ bde mchog lo nag dril
gsum/ dril bu lha lnga/ sgrol ma lha bcu bdun ma/ dus kyi 'khor lo rnams kyi dbang gsan/ gzhan yang yo ga rdor dbyings/ 'jam dpal gsang ldan/ kun rig rtsa ba'i dbang rnams
gsan/ bya spyod la tshe dpag lha dgu/ gzungs grwa lnga/ 'jam dbyangs a ra pa tsa na lha lnga rnams kyi dbang gsan no/ /gzhan yang bla ma so so'i drung du/ rgyud sde bzhi
dang 'brel pa'i dbang bsam gyis mi khyab pa gsan nas/ rig 'dzin sngags kyi sdom pa la nyes pa'i dri mas ma gos par thugs rgyud la legs par bzhugs pa yin te/ dbang bskur
phyin ci ma log par thob pa'i bla ma rdo rje 'chang dang dbyer mi phyed pa'i mos pa gzhan gyis dbrog par mi nus pa'i phyir ro/ /de ltar gzhi sdom pa gsum rnam par dag
pa la brten nas/ gnyis pa thos bsam sogs ji ltar mdzad tshul ni/ dgung lo dgu pa la rab byung mdzad pa de nas bzung ste dgung lo nyi shu rtsa lnga pa'i bar du gtso cher chos
rje ye shes rgyal mtshan pa'i drung du bzhugs te/ sngar gyi brtag gnyis ma bsnyel bar mdzad nas/ thog mar bcom ldan 'das dus kyi 'khor lo dang / yo ga rdor dbyings kyi
phyag len rnams mthar phyin par mdzad do/ /gsang ba 'dus pa'i bshad rgyud dgongs pa

lung ston/ rdo rje phreng ba/ lha mo bzhis zhus/ ye shes rdo rje kun las btus te bshad rgyud rnam pa bzhi'i lung / sgrub thabs mdor byas/ mdo bsres/ rnam gzhag rim pa/ klu
sgrub kyis mdzad pa'i dkyil chog nyi shu pa/ klu byang gi dkyil chog nyi shu pa/ zung 'jug gsal ba/ dkyil chog dang rdo rje sems dpa'i mchod chog gnyis nag po pas mdzad pa/
rdo rje sems dpa'i sgrub thabs zla grags kyis mdzad pa rnams gsan/ gzhan yang gsang ba 'dus pa'i rgyud phyi ma/ 'grel chen sgron ma gsal ba/ 'grel bshad mtha' drug gsal
ba/ bshad thabs kyi man ngag gsang ba'i sgo 'byed rnams kyi steng nas bshad bka' gsan/ yang rdzogs rim rim lnga'i gzhung 'phags pa klu sgrub kyis mdzad pa/ spyod pa bsdus
pa'i sgron ma/ bdag byin rlabs/ mngon par byang chub pa'i rim pa rnams 'phags pa lhas mdzad pa/ rim pa khong bsdus klu byang gis mdzad pa rnams gsan/ yang rdzogs rim zab
mo shin tu spros pa med pa'i de kho na nyid kyi man ngag gi nyams khrid lan gsum gyi bar du zhus nas/ spros med kyi byin rlabs/ rnam rtog 'od gsal gyi byin rlabs/ de'i
rdo rje'i tshig rkang birWa pas mdzad pa/ de'i 'grel pa 'jug bde rnam gsal/ de'i khrid yig thor bu ba glo bo lo tsA bas mdzad pa rnams gsan no/ /yang rtsa rgyud brtag pa
gnyis pa/ bshad rgyud rdo rje gur/ saM pu Ta rnams bla ma gong ma'i rnam bshad kyi steng nas/ rtsa rgyud kyi bshad pa lan lnga/ rdo rje gur lan gnyis/ saM pu Ta lan gsum
gsan/ bde mchog lo hi pa'i smad lngar grags pa/ rgyud bshags bhu ri pas mdzad pa/ kha che rin chen rdo rje'i bkra shis/ nag po gzhung drug /dril bu skor gsum/ bde mchog
rtsa rgyud/ 'grel pa mu tig gi phreng ba/ rnal 'byor ma kun spyod kyi rgyud/ 'grel pa rje btsun chen pos mdzad pa rnams kyi steng nas bshad bka'/ rim lnga'i khrid/ dril bu
lha lnga'i mngon rtogs dril bu pas mdzad pa/ la ba pas mdzad pa'i

dbang chog /lo hi pa'i sgrub thabs dpal mngon par rtogs pa/ rje btsun ma ku ru kulle'i rjes gnang / sgrub thabs lhan skyes sgeg pas mdzad pa/ man ngag chen po lnga slob dpon
zhi ba 'tshos mdzad pa/ bstod pa DoM bi he ru kas mdzad pa/ ku ru kulle'i gsang sgrub sogs kyi man ngag rnams dang sgrub thabs lhan skyes rol pas mdzad pa che ba/ las sbyor
bstod pa/ las kha tshar bzhi dang bcas pa gsan/ yang kag chol 'dod pa'i rgyal po'i rjes gnang / de'i chos skor la/ sngags kyi rgyal po'i dam tshig dngos grub kyi cho
ga zhes bya ba rin chen rdo rjes mdzad pa/ 'jig rten gyi dngos grub chen po sgrub pa'i thabs ba ri ba'i zhal gdams/ 'khor lo'i sgrub pa/ las sbyor/ gsang sngags rtsa ba'i
'khor lo sgrub pa/ sbyin sreg /rjes gnang gi cho ga /gsal byed nyi ma'i 'khor lo rdo rje gdan pas mdzad pa/ rgyal po dbang du bya ba'i man ngag dang sbyin sreg /dngos grub
chud mi za bar byed pa/ rab gnas gnad 'bebs nyi zla'i 'khor lo/ las bzhi'i man ngag /rab gnas khyad par can/ yi dam la brten pa'i sgrub yig gdams pa gsum gyis ston pa/
gsang sgrub dam pa/ sgrub yig ba ri ba'i gdams pa/ thun mong ma yin pa'i lo rgyus rnams gsan/ tshogs bdag dmar chen gyi rjes gnang / bsnyen pa/ sgrub pa/ las sbyor/ spogs
chog ste bzhi ston pa'i sgrub thabs/ sbyin sreg /sgrub pa'i yan lag /'phags pas mdzad pa'i bstod pa/ phyag 'tshal bcu gnyis kyi las tshogs/ rdo rje mkha' 'gro le'u bcu
dgu pa nas phyung ba'i sgrub thabs/ zhal gdams/ gnad la dbab pa'i sbyin sreg /gzhan yang gdams pa 'ga'/ tshogs bdag gi snying po zhes bya ba'i gzungs gsan/ yang rdo rje
nag po chen po'i rjes gnang / pu tra'i rjes gnang / 'di'i man ngag gi skor la/ gur mgon lha brgyad ma dang bcu gnyis ma'i sgrub thabs/ lha brgyad 'khor dang bcas pa sbags
te sgrub pa'i lag len/ man ngag

zhal gdams mar grags pa la/ gtor ma la brten nas dgra bsad pa/ gtor ma med par kha zas la brten nas dgra bsad pa/ gzhan gyi rig sngags rbod gtong bzlog pa/ rmi lam ngan pa
dang ltas ngan pa bzlog pa/ byad sha spags pa/ dgra bgegs tshogs su za ba ste/ shin tu zab pa'i shog dril drug dang / zab gtad gnad kyi gdams pa/ rten gtor gyi man ngag /rtsa
gsum la brten nas bsnyen sgrub las gsum du sgrub pa/ gsang rten lus la bcang ba/ bram ze mchog sred kyis mdzad pa'i mdos kyi cho ga /bla ma spyan chen po'i bskang bzlog
gi cho ga /nag po chen po lcam dral 'khor bcas la bka' bsgo ba/ gzungs 'jug thabs/ gtor ma zor du 'phang ba'i man ngag /pu tra'i sgrub thabs/ gtor ma/ de'i mdos chog
dam pas mdzad pa/ las mgon zangs gri can gyi sgrub thabs/ chos skyong rno zhing las la nyan pa'i gdams ngag /khon nag zas su za ba'i man ngag /gur gyi mgon po'i bka' stod
zangs gri can gyi sgrub thabs/ pu tra mi sring gsum gyi sgrub thabs dam pas mdzad pa/ mnan pa'i thun bsgrub/ mnan pa dngos/ zor gyis bsad pa/ 'jam zhing zhi ba'i las kyi
sgrub thabs/ pho rkyang dang mo rkyang du bsgrub par puNyais mdzad pa/ mkha' 'gro sbags sgrub/ rten bca' thabs/ mnan pa'i yi ge /bsad las tsha ba'i nad kyis bsad pa/ sngags
rings kyis bsad pa'i las sbyor/ zangs gri can gyi bsnyen sgrub/ las sbyor gyi rgya gzhung gcig /bsnyen sgrub bsad gsum gyi man ngag /las mgon zang gri can gyi sgrub thabs
gcig /lha mo rkyang sgrub/ las sbyor dam pas mdzad pa/ nag po chen po phur bu'i sgrub thabs kyi rgya gzhung / bram ze mchog sred kyi phur bu sgrub thabs kyi rim pa/
pho rkyang bka' stod du sgrub pa/ bsnyen sgrub las sbyor mnan pa dang bcas pa/ gser gyi spu gri'i gdams pa dam pas mdzad pa/ ngag mnan/ ngag srung rnams gsan/ gdong bzhi
pa'i rjes gnang / de'i chos skor la

zhal bzhi pa'i lo rgyus/ bsnyen sgrub las gsum gcig tu bsdebs pa'i sgrub thabs/ gzhung mchan bshad pa dang bcas pa/ sngags kyi them yig /sngags kyi gnad/ g.yab pa dang dar
thogs kyis khams gsum dbang du bsdu ba/ nor sgrub 'khor lo'i zhal gdams/ rwa zor/ sgong zor/ rang dang slob ma dang rdzas yo byad rnams gtad pa/ gtsug lag khang gtad pa/
gnas mal dang nor rdzas bsrung ba/ zhal gdams don drug ma/ rten bca' ba'i man ngag /thugs dam bskang ba'i cho ga /mdos kyi cho ga /las bsgrig /sbyin sreg /bskrad pa/ mnan
pa/ rang bsrung ba dang / rten gyi 'khor lo'i man ngag la sogs pa tshang ma/ gnyan lo tsA ba dar ma grags kyis mdzad pa'i bstod pa rnams gsan/ yang sbyong rgyud kyi mchan
bu/ sa bcad spyi don rnams rje btsun gyis mdzad pa'i steng nas bshad bka' gsan/ 'jam dbyangs a ra pa tsa na/ 'jam dbyangs smra seng / 'jam dbyangs dkar po/ /mi g.yo ba
dkar po/ /gtsug tor rnam rgyal/ rnam 'joms ba ri ba'i lugs kyi rjes gnang / sgrol ma dkar mo'i rjes gnang / ngag dbang grags pa'i sgrub thabs 'chi bslu dang bcas pa/ don
zhags lha lnga'i rjes gnang / don yod zhags pa'i gzungs/ phar phyin drug gi gzungs/ gtsug tor dri med kyi chos skor/ sgrub thabs kun las btus sam rgya mtshor grags pa'i rjes
gnang / sgrub thabs kyi rnam grangs nyis brgya sum cu rtsa bgrangs pa'i lung dang bcas pa/ sgrub thabs brgya rtsar grags pa'i rjes gnang sgrub thabs dgu bcu go drug gi
lung dang bcas pa/ rje btsun sa skya pa yab sras gsum chos rje khu dbon dang bcas pa'i bka' 'bum gyi lung rnams gsan/ gzhan yang phar phyin 'bum TIka dang / mkhan chen
dA na shrI ba'i zin bris kyi steng nas bshad pa rdzogs pa lan bzhi/ mngon pa kun las btus kyi bshad pa/ dbu ma rtsa she /'grel pa tshig gsal/ dbu ma 'jug pa rang 'grel dang
bcas pa/ spyod

'jug rnams rdzogs par gsan no/ /sku nas gzhon nu'i dus su sa skya na bzhugs pa'i dge ba'i bshes gnyen bzang ba phal che ba'i sku mdun du byon te/ grub mtha' dang phyag len
la sogs pa'i dri ba dang / phyag dpe'i rigs su la ci 'dug gi rtog dpyod mdzad pa na/ zur khang pa'i dge ba'i bshes gnyen dge slong mgon po dpal zhes bya bas dkar logs na
bzhugs pa cig yod pa na re/ sa skya pa'i chos legs po cig shes par 'dod na/ bla ma gong ma'i gsung rab la lta rtog legs po byed dgos pa yin zhes gsung bas/ de la thugs nges
shes gting nas 'grongs te/ de shin tu bden/ ci nas kyang de lta bu cig bya dgos snyam du dgongs te/ /chos rje ye shes rgyal mtshan pa'i drung du yang / 'o skol kyi bla
ma gong ma'i gsung rab 'di tsho dar ba cig byung na/ sa skya pa'i bstan pa la khyad che bar gda' ste/ zhes zhus pas/ de bzhin cis kyang byed pas/ khyed kyis kyang bla ma
gong ma'i dpe cha gang na ci 'dug gi rtsad gcod legs po gyis shig gsung / khong pa rang gi sngar lo des rdor bsod kyi Ti ka'i steng nas brtag gnyis la thugs sbyong mdzad
pa/ phyis dag ldan la bsgyur ba sogs bla ma gong ma'i gsung rab la gzigs rtog legs po mdzad nas bshad nyan gyis gtan la phab cing / dag ldan kha skong la sogs pa'i yig cha
bzang po yang mdzad nas sa skya pa'i dge ba'i bshes gnyen mang po la gsungs pas/ thams cad la yang thugs skyed chen po byung / khyad par du yang chos rje'i 'di nyid de
dus kyi gsan mkhan rnams kyi nang na/ sku nas gzhon shos yin kyang lhag par thugs bskyed che zhing tshig don thams cad la phul du phyin par thag chod pa yin no/ /rje'i zhal
snga nas kyang / gong ma'i gsung rab kyi dpe cha'i rtsad gcod la thugs rtsol legs po mdzad nas/ dpe cha 'ga' re chos rje ye shes rgyal mtshan pa la yang gzigs pa phul/
chos rje pa rang gi gzigs rtog mthar phyin par mdzad pas gong ma'i gsung rab kyi dgongs pa dpyis phyin par thugs su chud de/ bla ma

gong ma rnams kyi grub mtha' dang / gsung rab kyi rnam grangs rnams shin tu phra mo tshun chad kyang thugs la 'jen par bzhugs pa yin no/ /yang skabs shig tu chos ldan seng
ge bya ba/ rab byung gi cha lugs la/ spyod pa khrobs se byas pa cig yod pa'i gos kyi mtha' sku lus la phog pa'i rkyen byas nas/ thugs rnal du mi phebs pa sdug bsngal chen
po dang bcas pa'i khams 'dus drag po cig byung ba la/ chos rje ye shes rgyal mtshan pa yang dgon na bzhugs pa'i drung du/ rje btsun ma sgrol ma lha bcu bdun ma'i dbang cig
zhus pas/ khams 'dus de las grol nas/ spyir gsung rab dgongs 'grel dang bcas pa mtha' dag la thos bsam mthar phyin par byas te/ bstan pa dang sems can gyi don rgya chen
po bya dgongs pa'i thugs kyi go cha chen po dang / thos bsam la sogs pa byed pa la dka' tshegs ci yang med snyam pa'i thugs la gdengs chen po yang 'khrungs te/ bla brang
shar na bzhugs pa'i phyag dpe rnams la gzigs rtog rdzogs par mdzad/ sgo rum gyi phyag dpe rnams la gzigs rtog mdzad par dgongs pa'i tshe/ gzhi thog tu bdag chen kun rin
pa'i drung du byon pas/ de na dpe cha zang zing phad bu gang 'dug pa la gzigs pas/ de'i nang na dpe cha mgo tshems shig 'dug pa/ sgo rum gyi phyag dpe'i dkar chag tu 'dug
pas thugs dges te/ bdag chen drung du/ bdag sgo rum gyi phyag dpe rnams la lta rtog tshar gcig byed 'dod lags pa/ sgo rum gyi dkon gnyer dang 'dris zab po med pas/ bdag
chen gyi drung nas dkon gnyer la khong phyag dpe rnams la lta rtog tshar gcig byed 'dod par 'dug pas/ sgo rum du blta na blta sa yod pa/ gzhan du blta na dpe cha g.yar po
gyis gsungs pa'i zhal ta cig thugs rjes 'dzin par zhu zhes zhus pas/ de bzhin byas pas chog gis gsungs nas/ bdag chen gyi drung du dkon gnyer bos te/ de bzhin gyi zhal
ta gnang bas/ khong gis kyang ji ltar dgongs pa ltar gyi g.yar po byung ste/ lo gsum

gyi bar du res sgo rum du byon nas gzigs/ res gzhan du dpe cha gdan drangs nas gzigs te/ gzigs rtog mthar phyin par mdzad pas spyi dang bye brag gi gsung rab kyi don la thugs
skyed mtha' yas pa byung zhes gsungs so/ /gzhan yang chos rje dpal ldan tshul khrims pa'i drung du/ kyai rdo rje man ngag lugs kyi dbang gsan te/ dpal ldan sa skya pa'i
bstan pa la 'jug pa'i sgo dang po 'di yin gsungs/ kye rdor lus dkyil gyi dbang / kye rdor nas gling ma'i dbang / slob dpon bha wa bha dras mdzad pa'i kye rdor 'grel pa/
sgrub thabs mtsho skyes/ mi thub zla bas mdzad pa'i kye rdor gyi rgya gzhung tshang ma/ rin chen 'bar ba/ skabs kyi 'grel chung brgyad/ bde mchog dril bu pa'i dbang / bde
mchog rtsa rgyud dang / rnal 'byor ma kun spyod/ phag mo zhal gnyis ma'i byin rlabs/ las bcu'i sgrub thabs/ sngags kyi de kho na nyid dang bcas pa'i gzhung / de gsum gyi
don 'grel rje btsun chen pos mdzad pa/ na ro mkha' spyod kyi byin rlabs/ na ro pas mdzad pa'i sgrub thabs/ bla ma gong mas mdzad pa'i skor tshang ma/ rtsa dbu ma'i khrid/
'phags pa rin po ches mdzad pa'i na ro mkha' spyod kyi skor/ mai tri mkha' spyod kyi byin rlabs/ nyan chen pas mdzad pa'i sgrub thabs/ byin rlabs kyi cho ga rgyal ba sdes
mdzad pa/ dkar mo nyi zla'i rjes gnang / bdud rgyal thod phreng can gyi rjes gnang / sbyong dkyil bcu gnyis kyi dbang / gtsug tor gdugs dkar gyi dbang / dga' ldan pa
bkra shis dpal gyis mdzad pa'i dkyil chog /chos rje bla ma dam pa bsod nams rgyal mtshan pas mdzad pa'i bla ma'i rnal 'byor zhal shes dang bcas pa/ yig brgya'i bzlas lung
/ de'i man ngag rje sa chen gyis mdzad pa/ uShNI Sha'i bzlas lung rnams gsan/ skabs shig na chos rje ye shes rgyal mtshan pa gegs sel 'dra dang bcas pa'i lam 'bras kyi cha
lag 'ga' zhig zhu ba'i tshe/ sku mdun na dge bshes 'ga' re bzhugs 'dug pa rnams la/ nged 'dir lam 'bras kyi

chos cig 'chad pa yin pas khyed rang rnams re zhig gzhan du gshegs gsungs nas/ khong rnams gshegs song / chos rje 'di nyid la gshegs kyang mi gsung / rjes kyang de nyid du
ka bzhugs pas de nyin chos rje ye shes rgyal mtshan pa la gnang ba'i lam 'bras kyi cha lag rnams gsan pas/ bla ma la mos gus thun mong ma yin pa dang / thugs la dges tshor
bsam gyis mi khyab pa skyes so gsungs so/ /gzhan yang bde mchog lo nag dril gsum gyi phyag len dang / bshad pa rnams gsan nas thugs sbyong legs po mdzad pas/ phyag len
dang go rgyu rnams la thugs skyed legs po byung bas/ bla ma dam pa dpal ldan pa thugs dges te/ slob dpon nyid dge bshes dga' mo cig byung 'dug nan tar bzang / 'u cag brag
phug pa'i dge bshes cig byed pa yin no zhes gsungs so/ /de ltar dgung lo dgu pa nas/ dgung lo nyi shu rtsa lnga pa'i bar du gtso cher chos rje ye shes rgyal mtshan pa dang
/ gzhan yang chos rje dpal ldan pa la sogs pa'i drung du bka' lung man ngag mtha' yas pa'i bka' drin nos te/ de rnams kyi phyag len bshad pa/ man ngag phra mo tshun chod
la sgro 'dogs legs par bcad de shin tu mkhas par mdzad do/ /dgung lo nyi shu rtsa lnga bzhes pa'i tshe chos rje ye shes rgyal mtshan pa bde bar gshegs nas/ thugs dgongs
rdzogs pa'i thabs rnams legs par grub par mdzad de/ sngar gsung ngag rin po che ma gsan pas gsung ngag gsan par dgongs pa la/ chos rje lo tsA ba skyabs mchog pa de/ chos
rje dpal ldan bla ma dam pa'i thugs kyi sras dge ba'i bshes gnyen mtha' yas pa yin no zhes grags pa che bas/ de'i drung du gsung ngag gsan par bzhed de/ shangs chos 'khor
sgang du byon pas/ gsung ngag rdzogs pa ni ma byung / 'on kyang bla ma lnga bcu pa/ chos rje bla ma dam pas mdzad pa'i brtag gnyis TIka chen/ gsang 'dus spyi don/ rtsa
ltung bcu bzhi pa rnams kyi bshad pa/ snang ba gsum gyi khrid/ bla ma'i rnal 'byor/

bka' gdams lam rim gyi khrid rgyas pa/ blo sbyong don bdun ma/ dbu ma rtsa she /'grel pa tshigs gsal gyi steng nas bshad pa/ rig pa drug cu pa dang / rgyud gnyis kyi TI ka
chos rje nyid kyis mdzad pa'i steng nas bshad pa/ so sor thar pa'i mdo/ tshul khrims yang dag par ldan pa'i mdo la sogs pa gsung rab spyi'i go ba la thugs skyed chen po dang
/ 'dul ba'i phyag len yang legs par mkhyen pas thugs legs par dges pa dang / bla ma la dad gus chen po skyes so/ /de'i nub gcig mnal lam na/ gzugs 'di ltar yin gyi nges
pa med pa'i sgra zhig la/ bla ma kun dga' bzang po lam 'bras zhu na 'di na yar byon zer ba zhig byung bas/ der byon pas ri bor zhig na/ dang ra sgo byang bstan rtsig pa
khrol le ba byas pa/ nang na yar rdo khrob se byas pa cig gi nang na/ khang pa sgo shar bstan cig 'dug pa'i skas shig la 'dzegs byon pas/ skas mgo na dge bshes sha rtsi
smug se ba cig gis spos sna byas gdan drangs byon pas/ mtshams shig gi kha lhor bstan zhig na/ bla ma sku bgres se ba ber thul 'dra ba bsnams pa cig dang mjal ba rmis so/
/de nas yang sa skyar phebs nas gsung ngag gsan par bzhed pa la/ chos rje dpal ldan tshul khrims pa la mnga' ba'i gsung ngag gi skor yongs su rdzogs par gsan pa/ chos rje
ye shes rgyal mtshan pa ni bde bar gshegs/ mi nyag gi ston pa rin chen rdo rje zhes bya ba zhig yod pa ni mdo khams su gshegs pas da su drag snyam du dgongs pa na/ sngar
chos rje dpal ldan pa'i gsung cig la/ lam 'bras bu dang bcas pa'i man ngag gi rtsad gcod pa la/ slob dpon chen po ye shes rgyal mtshan pas kyang / slob dpon buddha shrI
ngos kyang mkhas pa cig 'dug gsungs pa snyan na bzhugs pa dang / bla ma dam pa dpal ldan pa bde bar gshegs pa la nye ba de'i tshe lam 'bras ma rdzogs pa'i dge bshes cig
la/ lam 'bras kyi 'phro rnams slob dpon chen po ye

shes rgyal mtshan pa dang / slob dpon buddha shrI gnyis ka la zhus shig gsungs pa gsan pa dang / chos rje buddha ba'i drung du gshegs pa'i dge bshes dang gsung gleng byung
bas/ chos rje buddha ba de dge ba'i bshes gnyen mtha' yas pa cig 'dug zer bas/ chos rje buddha ba'i drung du lam 'bras gsan par dgongs te/ byi ba'i lo la zhi dgon du byon
pas/ sngar chos 'khor sgang du mnal lam du byung ba'i/ ri bor dang / dang ra dang / khang pa rnams ji lta ba bzhin du 'dug pa'i skas la 'dzegs byon pas/ skas mgo na slob
dpon nyi ma zer ba sngar mnal lam du byung ba'i rnam pa ji lta ba bzhin byas pa cig gis spos sna byas byon pas/ mtshams shig gi dbus zhal lho bstan cig na/ chos rje buddha
ba ber thul rnying pa cig bsnams nas bzhugs 'dug pa dang mjal bas/ sngar gyi mnal lam dran pa dang / de nyid du dad gus bsam gyis mi khyab pa byung bas lus nyams mnan
gyis mi non pa lta bu byung yang / thugs dran 'dzin chen po mdzad pas non tsam byung / de nas mtshams de'i shar 'gug cig na bzhugs gdan cig mdzad 'dug pa la bzhugs nas/ 'phros
gtam dang zhus lan mang du gnang ngo / /de nas zhi dgon du byi lo'i 'phro dang glang lo gnyis bzhugs/ stag lo la chos rje buddha ba sa skyar byon nas/ sa skya sa bzangs
gnyis su zla ba dgu bzhugs pa/ de'i bar la gsung ngag rin po che lam 'bras bu dang bcas pa la sogs pa chos rje buddha ba nyid la mnga' ba'i gdams ngag thams cad yongs
su rdzogs par gsan te/ de yang lam 'bras dang 'brel pa'i dbang / bshad pa/ nyams khrid/ gegs sel la sogs pa man ngag phra mo tshun chad ma lus par gsan cing nyams su blangs
nas/ nyams su myong ste snyan brgyud bzhis gdams pa yin no/ /de bzhin du lam skor rnams dang / zhar byung gi man ngag dang bcas pa gsan cing / gzhan yang zab lam rdo
rje'i rnal 'byor sbyor ba yan lag drug pa'i khrid/ bshad pa

gegs sel la sogs pa'i skor rnams dang / ni gu chos drug gi khrid la sogs pa'i skor rnams dang / gsang 'dus mi bskyod pa'i dbang 'gos nas brgyud pa/ gsang 'dus lus dkyil kyi
dbang / rdzogs rim zab mo/ gsang 'dus rim lnga dmar khrid dbang gong ma dang bcas pa/ man ngag nag khrid du grags pa rnams gsan no/ /de ltar gsung ngag la sogs pa de rnams
kyi man ngag gi rnam grangs rnams ni mtha' yas pas/ 'dir yi ge mangs bas 'jigs nas ma bris pas gsan yig tu shes par bya'o/ /gzhan yang dbu ma lugs kyi sems bskyed kyi
cho ga /sems tsam lugs kyi sems bskyed kyi cho ga /thugs rje chen po'i smyung gnas/ rgyal sras sems dpa' chen po'i bka' 'bum thor bu ba'i lung / gshed dmar lha bcu gsum ma/
sgrol ma lus dkyil/ bde mchog dril bu rnams kyi dbang / na ro mkha' spyod kyi byin rlabs/ phag mo zhal gnyis ma/ don grub ma/ dbu bcad ma gsum gyi byin rlabs/ gur mgon
lcam dral gyi rjes gnang thun mong ba/ gur mgon lha brgyad kyi rjes gnang thun mong ma yin pa/ gdong bzhi pa'i rjes gnang / gzhan yang tshe dpag med kyi tshe sgrub la sogs
pa gsan no/ /de ltar gdams ngag ma lus pa bum pa gang byo'i tshul du gnang tshar ba dang / chos rje buddha ba'i gsung gis/ nged la chos rje dpal ldan tshul khrims pas
gnang ba'i gdams ngag 'di rnams khyed la rdzogs par 'phrod na snyam pa de dang 'phrod pas sems bde zhes gsungs nas thugs bzhed legs par grub par mdzad pa yin no/ /gzhan yang
bdag po bla ma chen po kun dga' rgyal mtshan pa'i drung du/ kye rdo rje Dombi lugs/ sgrol ma bcu bdun ma'i dbang / chos rje dpal ldan bla ma dam pas mdzad pa'i dus 'khor
TIka chen gyi lung / sa skya pa'i dge bshes mang po la mdzad pa las/ phal che bas rdzogs pa gsan pa ma byung / chos rje rin po che 'di nyid ni sku na gzhon nu nas don
gnyer dang thugs

rtsol gzhan dang mi 'dra bas yongs su rdzogs par gsan no/ /gzhan yang 'phags pa gzhon nu blo gros pa'i drung du/ rdo rje phreng ba'i dbang yongs su rdzogs pa/ phreng ba skor
gsum gyi lung / kr-i ya sa mutstsha'i dbang / dkyil chog gi lung / gsang 'dus 'jam rdor/ gshin rje'i gshed dgra nag rwa lugs/ gdong drug rwa lugs/ 'jigs byed ro langs brgyad
skor rwa lugs/ 'jigs byed bcu gsum ma/ 'jigs byed lha zhe dgu ma/ lha bcu gsum ma/ dgra nag zhang lugs/ phyag na rdo rje 'khor lo chen po rnams kyi dbang / slob dpon
nag po pa'i lugs kyi kyai rdo rje'i dkyil 'khor chen po bzhi'i dbang / saM pu Ta nas gsungs pa'i kye rdor lha bcu bdun ma/ saM pu Ta rdor dbyings/ gur rigs bsdus rngog
lugs/ bde mchog 'khrul spong / bde mchog rdo rje mkha' 'gro/ mkha' 'gro rgya mtsho/ bde mchog sdom 'byung / sangs rgyas mnyam sbyor rigs bsdus/ mnyam sbyor rdo rje sems dpa'/
rdo rje gdan bzhi'i yab bka'/ yum bka'/ gdan bzhi'i dkyil chog rgyas pa/ ma hA mA ya/ sangs rgyas thod pa lha nyer lnga ma/ lha dgu ma/ mi g.yo ba bla med lha dgu ma/
lha bcu gsum ma/ sgrol ma bcu bdun ma/ mchog gi sgrol ma/ gur mgon lha bcu bdun ma/ dus 'khor/ chos dbyings gsungs dbang / sbyong rgyud dkyil 'khor bcu gnyis/ rnam snang
mngon byang / mi 'khrugs pa lha dgu ma rnams kyi dbang gsan/ dbang de rnams dang 'brel ba'i sgrub dkyil la sogs pa'i rgya gzhung dang / bod kyi yig cha rnams kyang gsan
no/ /gzhan yang rjes gnang dang / sgrub thabs la sogs pa mtha' yas pa dang / u rgyan bsnyen sgrub kyi skor/ bde mchog snyan brgyud kyi skor tshang ma/ rgyud 'bum yongs su
rdzogs pa/ mdo sde yongs su rdzogs pa dang / sangs rgyas phal po che la sogs pa mdo'i rnam grangs bsam gyis mi khyab pa/ bslab pa kun las btus/ spyod 'jug /mdo sde rgyan/
rgyud bla ma/ mngon

pa kun las btus rnams sa bzangs pa'i TI ka'i steng nas gsan/ yang byang chub gzhung lam/ ma ti paN chen gyi bka' 'bum la sogs pa gsan no/ /yang de lta bu'i skabs shig tu/ sngar
gyi lta bu'i khams 'dus cig byung ba la/ chos rje 'phags pa'i drung du/ rdo rje phreng ba la sogs pa'i dbang gzhan mang po gsan kyang ma phan pa/ gsang 'dus 'jam rdor
sa lugs kyi dbang gsan pas khams 'dus de las grol te/ ting nge 'dzin khyad par can du ma 'khrungs so/ /de nas stag gi lo la/ chos rje 'phags pa'i gsung gis nged kyang yun
ring po e sdod mi shes pas/ khyed rang yang chos kyi 'phro rnams zhu ba la brtson 'grus bskyed pa dang / sa bzang dgon bzung la bka' lung rnams kyis gzhan la phan pa rgyun
mi 'chad par gyis shig ces sogs zhal ta mang po gsungs shing / kr-i ya sa mutstsha'i glegs bam dang / dam tshig rdo rje dril bu zhig dang / chos dung rnams gnang nas
rgyal tshab tu mnga' gsol bstan pa'i khur phog pas thugs kyi dgongs pa mthar phyin pa grub par gyur pa yin no/ /gzhan yang thams cad mkhyen pa g.yag ston chos rje'i drung
du/ rnam 'grel/ rigs gter/ rgyud bla ma la sogs pa du ma gsan no/ /gzhan yang bla ma dam pa bkra shis rin chen pa'i drung du/ gsang 'dus/ spyan ras gzigs lha bcu dgu'i
ma'i dbang / sgrub thabs rgyas pa dang bsdus pa jo bo rjes mdzad pa/ phyag na rdo rje 'khor lo chen po'i dbang / bde mchog sbyangs pa'i yon tan gyi dbang / la ba pas mdzad
pa'i dkyil chog /mai tri pa'i bde mchog bcuu gsum ma'i dbang / sgrub thabs mai tri pas mdzad pa/ rtag pa'i rdo rje'i chos gsum la sogs pa gsan/ bde mchog sdom 'byung gi
'grel pa ratna rakShi tas mdzad pa/ rdo rje gdan bzhi'i 'grel pa bha wa pas mdzad pa/ rnal 'byor nam mkha'i sgrub thabs/ ye shes mkha' 'gro'i sgrub thabs/ dkyil chog snying
po mdor bsags/ shing gcig gi dka' 'grel

rnams Arya de bas mdzad pa la sogs pa/ sangs rgyas thod pa'i dka' 'grel ye shes ldan/ lha nyi shu rtsa lnga'i sgrub thabs/ dkyil chog gtor chog rnams sa ra ha pas mdzad pa/
mi 'jigs pa'i gzhung 'grel/ ma hA mA ya'i sgrub dkyil ku ku ri pas mdzad pa/ rdzogs rim de kho na nyid gsal ba/ dus 'khor gyi dbang / rdor dbyings 'grel pa lugs kyi dbang
/ khams gsum rnam rgyal/ rtse mo rigs bsdus/ dpal mchog rigs bsdus/ dpal mchog rdor sems/ kun rig rtsa ba'i dkyil 'khor/ phyag rdor 'chi 'joms/ mi 'khrugs pa/ 'jam dpal
yon tan kun 'byung rnams kyi dbang gsan no/ /gsan pa'i rnam grangs 'di rnams kyang rags pa tsam mdor bsdus nas bris pa yin la/ rgyas par zhig tu gsan yig tu shes par bya
zhing / der mi bzhugs pa'i gsan pa'i rnam grangs kyang mtha' yas par shes par bya'o/ /de ltar gsan pa rnams la gzigs rtog dang thugs bsam dang nyams len mthar phyin par
mdzad cing / gzhan yang dngos su ma gsan pa'i gsung rab dgongs 'grel dang bcas pa thams cad la yang gzigs rtog mthar phyin par mdzad nas sgro 'dogs legs par chod de/ bka'
'gyur dang / bstan 'gyur gyi glegs bam rnams kyi nang na brdzus ma mang po yod pa rnams tshig re yang ma 'dres par rgyu mtshan dang bcas pa gsal bar rtogs nas thugs su chud
par mdzad pa yin no/ /gzhan yang bod kyi dge ba'i bshes gnyen bstan pa la bya ba byas pa phal che ba'i gsung rab rnams kyang gzigs nas de dag gi dgongs pa yang lhag ma
ma lus par thugs la mnga' ba yin no/ /mdor na rgya gar dang bod du mdo sde dang rgyud sde'i bstan pa gang du byung zhing dar ba dang / gang la 'phel ba dang / gang nas
brgyud pa dang / lam srol ji ltar bkral ba dang / de dag gi srol 'dzin ji ltar byung ba la sogs pa thams cad lo rgyus dang bcas pa thugs su chud nas/ 'grel

tshul dang lam srol ji snyed byung ba kun so so'i dgongs pa ji lta ba bzhin khyad par phra mo yod pa yang ma 'dres par/ me long g.ya' dag pa la gzugs brnyan ltar/ rje nyid
kyi thugs kyi dkyil 'khor la dus rtag tu gsal bar bzhugs pa yin no/ /gsum pa phrin las gzhan don ji ltar mdzad pa'i tshul ni/ dgung lo bco lnga pa la khams pa'i grwa pa'i
lag len khrid pa'i slob dpon mdzad pa nas brtsams te/ bstan pa dang sems can gyi don 'ba' zhig mdzad la/ de yang gdul bya'i bsam pa'i dbang gis khrid tshul gyi rnam par
sna tshogs pas khrid par mdzad mod/ 'on kyang gtso che ba'i dbang du byas nas gdul bya rnams gzhi tshul khrims rnam par dag pa la bkod nas/ lam nyams len la sbyor bar mdzad
pa yin la/ de la so sor thar pa'i dbang du byas na bsnyen par rdzogs pa'i dge slong khri lhag pa'i mkhan po mdzad cing / gzhan dge bsnyen dang dge tshul bgrangs yas pa
mdzad do/ /mdor na bod kyi dge ba'i bshes gnyen cig la rab byung bsnyen rdzogs kyi mkhan po mdzad pa'i grangs chos rje rin po che 'di las mang ba ma byung ba yin no/ /byang
chub sems dpa'i sdom pa yang gdul bya so so'i zhe 'dod kyi dbu ma lugs dang / sems tsam lugs kyi sems bskyed gang rung re zhu ba dang / gnyis ka zhu ba la gang la gang
'dod kyi sgo nas byang sems kyi sdom pa dang ldan par mdzad pa mtha' yas shing / khyad par gsung ngag rin po che gnang ba'i dus thams cad du sngags lam la 'jug pa'i sngon
du rje btsun ga ya dha ra nas brgyud pa'i sems bskyed kyi cho ga dag cing rgyas par gsal bar mdzad pas/ byang sems kyi sdom pa gnang ba yang bsam las 'das pa'o/ /de lta
bu'i sdom pa gang 'bogs kyang / las sla dang / dka' tshegs la cung zad kyang mi gzigs par rang rang gi lugs kyi cho ga gang yin pa de 'gal 'khrul nor ba dang / sra sre'i
nyes pas gtan nas ma gos par cho ga'i yan lag phra mo tsam la yang rtseg 'dam chen po mdzad nas shin tu dag par

mdzad pas sdom pa thob pa bzang ba yin no/ /rig 'dzin sngags kyi sdom pa yang / de snga yan chad la rdo rje phreng ba kr-i ya sa mutstsha dang bcas pa'i dbang bskur yongs su
rdzogs pa tshar drug cu tsam mdzad pa de'i sgo nas gdul bya sngags kyi sdom ldan du byas pa yang bsam gyis mi khyab cing / gzhan rgyud sde bzhi dang 'grel pa'i zur bka'
ni/ rgyun du ka mdzad pa sngags kyi sdom pa gnang ba'i rnam grangs kyang rje rin po che nyid las mang ba 'ong thabs ga la yod/ de lta bu'i dbang bskur ba de la spyir rgyud
sde bzhi la/ dbang bskur gyi babs mi 'dra ba bzhi yod pa la/ nang gses gyi dbye ba rgyud sde re re la yang mi 'dra ba mtha' yas shing / brgyud pa'i bka' srol gyi dbang
gis dkyil 'khor re re la yang dbang bskur gyi cho ga mi 'dra ba'i khyad par du ma yod pa rnams la/ dkyil 'khor gang du rgyud sde dang / brgyud pa gang gi lugs kyi dbang
bskur mdzad/ lugs de la dgongs shing bshad pa'i cho ga rnams tshig gcig kyang ma tshang ba med pa dang / lugs de la mi dgos shing ma bshad pa rnams tshig re yang ma 'dres
par shin tu dag par mdzad pas/ de lta bu'i dbang bskur ba re re thob na yang rgyud sde nas bshad pa'i dbang mtshan nyid pa re thob pa yin pas shin tu don che'o/ /phyag len
gyi rnam gzhag 'di gcig pus kyang bstan pa'i byi dor dang bla ma gong ma'i dgongs pa legs par gsal bar byas pa yin no/ /de yang rdo rje phreng ba la sogs pa dang / zur
bka'i rigs ji snyed yod pa rnams kyi dbang bskur dus na mdzad dgos kyang de 'phral la thogs med du mdzad pas chog pa yin no/ /de ltar sdom pa gsum gyi sgo nas gdul bya so
so'i rgyud tshod dang mthun pa'i tshul khrims rnam par dag pa la bkod nas nyams len gyi rim pa dpal ldan sa skya pa'i bla ma gong ma rnams kyi gsung rab gtso bor gyur pa'i
chos kyi 'khor lo sna tshogs pa rgyun du bskor bar mdzad la/ de yang dgung lo bzhi bcu rtsa brgyad du phebs pa yan chad gtso cher gdan sa chen por bzhugs shing gnas skabs
su sa bzang dang / gzhan

yang chos bar gyi gnas gang 'thad du byon nas chos gsungs pa ni/ phal che ba'i dbang du byas na/ dbyar dgun gyi chos dus rgyud sde la sogs pa'i bshad pa dang / sgrub dkyil
la sogs pa'i lag len gyi skor dang / gsung ngag la sogs pa'i khrid kyi rim pa sna tshogs pa gsung zhing / ston dpyid kyi dus su rdo rje phreng ba dang / zur bka'i rigs sna
tshogs pa gang skabs su bab pa'i dbang bskur rnams zang zing med pa'i chos sbyin mdzad pas/ de la gtad nas phyogs ris kyi dge ba'i bshes gnyen rab tu mang po bla ma sa
bzang pas dbang sbyin gnang gin yod pa zhu ba la 'gro zhes zer zhing 'byon pa yin no/ /des mtshon nas chos gang gsungs kyang bstan pa 'ba' zhig la dgongs nas zang zing med
pa'i chos sbyin kho na mdzad de/ shAka bzang sku 'bum du sngon gyi dus su gsung ngag zhu ba longs spyod mang po 'bul dgos pa'i lo rgyus cig byung ba'i tshe/ rje'i zhal
snga nas sngon gyi dus na bstan pa yar so'i dus su song bas/ gdul bya rnams chos don gnyer dang chos phyogs su dka' spyad dang longs spyod gtong phod che bas gdul bya'i rgyud
la rten 'brel khyad par can sgrig pa'i ched du/ sngon gyi bla ma rnams kyis longs spyod mang po 'bul bzhes mdzad pa yin la/ ding sang bstan pa 'grib nas gsung ngag la
sogs pa'i bka' chad la khad du song 'dug pas/ gdul bya snod ldan byung na gsung ngag dang dbang bskur la sogs pas brdal gtod lta bu byas nas kyang bstan pa'i rgyun la phan
du re byed dgos pa'i dus su 'dug pa zhes gsung ngo / /gzhan yang skabs su rgyud 'bum dang sa skya bka' 'bum la sogs pa'i lung rnams gsungs so/ /skabs shig tu shAka bzang
sku 'bum du bde mchog rtsa rgyud cig gsungs pa'i chos tshugs nas zhag mang rab song ba dang / 'dar pa'i dge bshes mkhan chen shAka 'od pa dpon slob gnyis byon nas/ rgyud
kyi bshad pa gnang dgos zhus pas/ rgyud la dum bu byas na mi dga' bas da lan mi 'ong zhes zhal ta nan cher gnang

yang ma gsan par rgyud bshad pa dang / rgyud ma rdzogs par khong dpon slob glo bur du 'byon dgos pa byung nas/ rgyud bcad pas chos rje'i sku khams log nas 'o brgyal po byung
ba dang / nub cig mnal lam du bud med sngon dmar bzhi byung nas/ khyod kyi bla brang shar ba'i bde mchog gi sku bshas nas btsongs zhes zer nas ma mnyes pa'i tshul mang
po ston pa byung ba la/ nged kyis bla brang shar pa'i bde mchog gi sku bshas pa med/ bla brang shar pa la bde mchog gi sku gser sku de dang bum sku de gnyis po min pa ni
med/ de gnyis da lta bla brang shar na yod ces gsungs/ khong rnams kyis bde mchog gi sku pad gdan phral ba gra cig khyer byung nas 'di khyed kyis phral ba yin zhes zer bas/
rje la yang de bshig pa'i nyes pa yod pa'i gnong cig byung ba rmis pa/ sang mnal sad pa dang / rgyud bcad pa'i 'khu ldog tu dgongs nas/ la ba pa'i bde mchog gi 'grel pa
nas bshad pa'i rigs ldan ma'i mchod chog rgyas pa de mdzad pas rje'i sku khams legs par dngas so/ /'di lta bu ni 'phral du bar chad kyi rnam pa lta bur snang yang / phugs
yid dam gyis rjes su gzung ba'i mtshan ma yang dag pa yin no/ /yang 'bring mtshams kyi ri bo sgang zhes bya bar lam 'bras gsungs pa'i tshe/ nub cig mnal lam du khang pa
bzang po zhig gi nang zhal shar bstan pa zhig na/ rje sa chen yab sras gsum gyi sku shin tu mtshar ba 'od dang 'od zer gyi rang bzhin can gsum dang / chos rje sa paN gyi
sku de tsho las cung mog pa cig bzhugs 'dug pa rmi zhes gsungs so/ /de ni bla ma yab sras gsum gyi gsung rab kyi byi dor mthar phyin pa'i rtags yin no/ /gzhan yang me pho
rta'i lo'i dgun chos la zab lam dang / brtag gnyis gsungs pa'i tshe/ grwa pa mang po la chos rje'i drung nas la sku chag cung che ba'i rmi lam byung ba dang / grwa pa
'ga' zhig gis logs su mo 'dra btab 'dug pa la yang / sku chag che bas spong dag dang / sku mtshams dam po mdzad

dgos zer pa la/ bgres pa 'ga' zhig gis de bzhin zhus pas/ mo la nges pa med na'ang / spong dag dang mtshams byas pas chog gsungs nas/ phyag rdzas mang po bla brang shar du
sa skya pa'i dge 'dun rnams la 'gyed mdzad/ chos rje'i zhal snga nas sku 'bum du sku mtshams dam po mdzad nas thugs dam gyi rim pa snga skad 'khor lo bde mchog gi tshe sgrub
dang / phyi ma red uShNI Sha'i srung 'khor mdzad nas/ zhag po 'ga' zhig song ba'i tho rangs shig /gzugs mngon rgyu med pa'i bar snang du rnam rgyal gyi gzungs dag po
tshar gcig sgra lhang pa gsal por grag byung bas/ rnam rgyal gyi sgrub pa gyis shig pa'i brdar dgongs nas/ de phyin chad snga skad rnam rgyal la thugs dam mdzad/ srung 'khor
gur mgon gyi srung 'khor gyis shig pa'i mtshan ma byung nas phyi ma red gur dgon gyi srung 'khor mdzad nas/ rnam rgyal gyi bstod pa nyi ma re la shlo ka re dang / gur
mgon lcam dral dang / gdong bzhi pa la bstod pa re mdzad pas/ pu tra na re nga la yang bstod pa byed dgos zer byung nas pu tra'i bstod pa yang mdzad do/ /de ltar cho 'phrul
chen po nas dbo'i zla ba'i yar tshes bco lnga yan la bstod pa rnams rdzogs pa dang / mnal lam du sa bzang na bzhugs 'dug pa'i rnam pa zhig la/ mdo sde mdzangs blun cig
phyag tu byung ba yar mar gang nas bgrangs kyang shog bu sum cu rtsa dgu re byung ste/ da dung 'ang sku tshe de tsam gyi bar du bzhugs zer ba byung zhing / rnam rgyal gyi
bstod pa la yang shlo ka sum cu rtsa dgu byung ba yin no/ /de'i tshe smyug ma'i phon po cig kyang phyag tu phul byung ste sku tshe la phan mi phan gyi bshad pa ci yang
ma byung zhes gsung ngo / /zhag po gnyis nas byings po la mjal sa 'ong pa'i do nub dgongs mo de mnga' ris pa bla ma dkon mchog 'od zer dang / bdag gnyis la sku mdun du shog
gsungs pa byung nas phyin pas/ chos rje'i zhal snga nas/ rang res grub mtha'i dgag sgrub re tsam ma gtogs su la yang gnod par 'gyur ba ma byas kyang 'ga' zhig gis phyag
drug pa la brten pa'i byad kha

'dra byas par 'dug /'di'i cho 'phrul na ning 'ong rgyur 'dug na'ang / na ning rang re dpon slob rnams kyis chos smar po byung bas ma tshugs par gda'/ khar sing nas kyi rmi
lam tshab tshub de pa'ang / rang re la dkar phyogs 'dra'i cho 'phrul 'dra yin tshod du 'dug mtshams byed pa zla phyed kyi 'phyis na skyon du 'gro bar gda'/ de la skyon du
song na'ang gzhan sems kyi 'khri ba ci yang mi 'dug /da lta bod na sde snod kyi bshad nyan dar po yod pas phar phyin theg pa'i bstan pa legs po yod/ gsang sngags bla med
kyang sa skya la sogs pa'i dgon pa so so na dga' mo yod/ yo ga 'di bar skabs su cung 'gribs na'ang / phyis thams cad mkhyen pa bu ston rin po ches thugs rtsol chen po mdzad
nas gsos pa'i rgyun da dung yang ma nyams par yod/ bya spyod gnyis po 'di ding sang bka' ma chad tsam las mi 'dug pas/ 'di gnyis sos pa cig byung na bod du bstan pa yongs
su rdzogs pa legs po cig 'ong ba 'dug snyam ste/ de la chos rje ri bo dge ldan pa chen po/ dang tshugs dang gsang sngags kyi nyams len phyogs gcig tu mdzad pa dang /
bya spyod kyi spyod lam dang / dang tshugs mthun shas che zhing khong pa gang zag stobs can yin pas khong pas thugs rtsol mdzad na sos pa cig i 'ong snyam nas/ de kho na
la rkang btsugs te ri bo dge ldan du phyin nas bla ma'i drung du rgyu mtshan zhus pas/ bla ma'i gsung nas khyed kyi bstan pa'i khur ngo mtshar che ste/ rang re gang la yin
kyang slob gnyer ni byed dgos par snang / slob gnyer byed pa mnyam po la bla med la byed pa 'di khe che bar snang bas/ bla med la byed pa yin gsungs nas rang re'i bzhed
pa de ma byung / de nas rang res rtsol ba bskyed nas bya spyod kyi rgyud 'grel pa rgya gzhung bod kyi dge ba'i bshes gnyen chen po rnams kyi mdzad pa'i yig cha rnams la
lo bdun tsam gyi bar du slob gnyer byas/ bya spyod gnyis kyi rgyud sde spyi'i rnam gzhag 'di rnams kyang brtsams byas

pa yin te/ 'di da dung yang 'dod pa bzhin sos pa cig bzhag sa med pa 'di sems kyi gtser pa cung che bar 'dug ces gsung pa 'di ni/ bstan pa'i khur la thugs kyi 'jug tshul dang
thugs stobs gzhan las phul du phyin pa yin no/ da sku chag legs par sangs lags sam zhes zhus pas/ da zla ba drug pa'i tshes grangs nges pa can cig gsungs nas de'i dus
su de la dmigs pa'i dge sbyor cung zad cig byas pas/ de nas chag sgo legs par sangs yod ces gsungs so/ /de ltar de yan chad gdan sa phyogs su gzhan don phrin las bsam gyis
mi khyab pa mdzad do/ /'on kyang gdan sa chen po g.yeng ba dang / changs che bas grwa pa rnams kyi slob gnyer la gnod pa dang / chas kha la gzan cing grwa pa gnyen po chung
ba 'ga' re chud zos par yang 'gro bar 'dug pas/ dben gnas shig tu bzhugs te/ bshad nyan mdzad na bstan pa dang grwa pa la phan stobs che bar dgongs nas/ sngar chos rje
dpal ldan tshul khrims pa'i gsung gis/ 'u cag brag phug pa'i dge bshes cig byed pa yin no zhes gsungs pa la brten nas na bza' brag phug dang / gzhan yang bsam gling la
sogs dben gnas du mar thugs 'dun mdzad kyang de rnams gang du yang brtag pa ma byung bar/ thugs 'dun ma mdzad pa'i e waM chos ldan gyi ri khrod de rang gsal por byung yang
/ gnas 'di na yod gsal ba rang ma byung ba la/ nub cig mnal lam du khyod kyi dgon pa don grub kyis ston pa yod zer ba cig byung ba/ phyis nyag re dge bshes don grub zer
ba cig yod pa khong gis chu mig tu bsdad nas ngor na yar me shing bsgrub pa la phyin pas/ e waM chos ldan gyi sa cha de mthong / khong sa skyar slebs nas rje'i sku mdun
du byung ba dang / khong gis me shing la phyin pa la sogs pa'i lo rgyus byung bas/ sngar thugs dam du byung ba'i sa cha de yin par mkhyen nas/ mkhan chen shAka bzang ba
dpon slob 'ga'

zhig skor du btang pas sa cha de zhal ta ji ltar gnang ba ltar 'dug cing de'i tshe dgun yin kyang me tog so ma cig skyes pa yang gzigs te rten 'brel legs po byung zhes gsungs
so/ /de nas sa mo bya lo'i dbyar chos la e waM chos ldan gyi ri khrod du phebs/ der dben gnas mdzad de dgon pa'i khongs su sha chang dang nag mo 'grim sa med pa dang /
der bzhugs kyi dge 'dun thams cad dang tshugs la gnas pa dang sa gzhan du 'khon rtsod la sogs pa cig yod kyang / e waM chos ldan du 'khon rtsod la sogs pa bya sa med pa'i
bca' khrims legs po mdzad nas/ 'dul ba'i bslab bya dang / byang ba dang / bslab pa kun las btus la sogs pa'i sgo nas sdom pa 'og ma gnyis kyi bslab bya nyams len dang bcas
pa yang skabs su gsung zhing dbyar chos de la gsung ngag cig gsungs so/ /de'i tshe nyin cig rang po'i spyi khang 'og ma de la gzigs nas/ zhing steng pha ta na sa skya'i
gur mgon lcam dral gyi 'chams sku de gnyis bzhugs 'dug pa yin te/ khang pa pha ta na 'ong ba la blta ba yin pa 'dug ces gsung ba ni/ sngar ri khrod thugs dam du shar ba'i
tshe gzigs par snang ngo / /dbyar chos de nas bzung gtso bor gsang sngags rdo rje theg pa rgyud sde bzhi'i chos kyi 'khor lo bskor ba las dben gnas 'dir phebs nas rdo
rje theg pa don du gnyer ba'i dge ba'i bshes gnyen phyogs mtha' dag nas dus dang gnas skabs nges pa med par byon pas dbang dang byin rlabs/ rgyud man ngag la sogs pa rnams
kyang dus dang go rims nges pa med par don gnyer ba'i shes 'dod kyi stabs ka dang bstun nas rgyun mi chad par gsungs shing / de la spyir rgyud sde bzhi la chos skad rang
rkang tshugs pa re yod pa dang / 'grel byed tshad ma rgya gar ba'i paN grub rnams kyis 'grel lugs sna tshogs mdzad pa rnams la rang rang gi grub mtha' gzhung tshugs pa'i
bshad pa dang / de dang rjes su 'brel ba'i lag len dang / de'i man ngag

nyams len gyi rim pa rnams so so rang gi lugs bzhin gzhan dang ma 'dres par bshad pa na/ rgyud sde re re'i 'grel tshul yang phan tshun mi 'dra ba ches che ba snang mod/ thams
cad kyang gsang sngags rgyud sde dang mthun pa'i bshad pa 'ba' zhig tu 'gro ba'i 'chad tshul 'di ni rgyud gzhung dang / sngon gyi rgyud sde tshul bzhin du smra ba'i gong
ma rnams kyi dgongs pa phyogs gcig par 'dug na'ang / deng sang chos rje rin po che kho na'i 'chad srol thun mong ma yin par snang ngo / /de lta bu'i 'chad tshul gyis rtsa
ba'i rgyud brtag pa gnyis pa/ bshad pa'i rgyud rdo rje gur/ sampu Ta ste rgyud gsum dang / dpal dus kyi 'khor lo'i rgyud 'grel/ 'khor lo bde mchog rtsa ba'i rgyud rnal
'byor ma kun spyod la sogs pa bshad pa'i rgyud dang / ma hA mA ya'i rgyud/ gsang ba 'dus pa'i rgyud/ rgyud phyi ma la sogs pa'i bshad pa'i rgyud dang / rdo rje 'jigs byed
kyi rgyud rtog bdun dang / ngan song thams cad yongs su sbyong ba'i rgyud la sogs pa rgyud sde mtha' yas pa dang / de dag dang 'brel ba'i 'grel pa dang / gzhung gi tshogs
rab tu mang po'i bshad pa dang / gzhan yang gsung ngag rin po che lam 'bras lam skor dang bcas pa yongs su rdzogs pa de snga yan la tshar brgyad cu tsam/ zab lam rdo
rje'i rnal 'byor sbyor ba yan lag drug ba'i skor cha lag dang bcas pa yongs su rdzogs pa dang / rim bzhi dang / rim lnga dang / rtsa dbu ma bde mchog dkar po/ bde mchog snyan
brgyud la sogs pa 'khor lo bde mchog gi rdzogs rim gyi skor dang / gshin rje gshed dmar po lha lnga'i rdzogs rim shin tu spros med dang / 'jigs byed rwa khrid la sogs
pa rdzogs rim gyi skor bsam gyis mi khyab pa lan grangs rab tu mang po dang / sgrub thabs brgya rtsa dang rgya mtsho la sogs pa'i rjes gnang gi skor mang po dang / rgyud
'bum dang sa skya bka' 'bum la sogs lung gi tshogs grangs med pa la sogs te/ mdor na dbang dang byin rlabs rgyud dang man ngag

rjes gnang dang rigs gtad sgrub thabs dang lung la sogs pa'i chos kyi 'khor lo nyin mtshan khor yug tu rgyun mi 'chad par bskor bar mdzad do/ /de la brten nas sems dpa' chen
po gzhon nu rgyal mchog pa dang / mkhyen rab dbang phyug grags pa bzang po dang / chos rje gzhon nu seng ge pa la sogs pa bstan pa la bya ba byas pa'i dge ba'i bshes gnyen
chen po du ma dang / khyad par rgyud sde chen po bzhi'i don la bshad pa dang / lag len dang nyams len gyi rim pa thams cad 'khrul pa med par thugs su chud nas bshad nyan
gyi sgo nas bstan pa'i rgyud gnas pa dang / nyams len gyi sgo nas bsgrub pa'i rgyal mtshan btsugs pa'i dge ba'i bshes gnyen 'jam pa'i dbyangs kyi rnam 'phrul dpal ldan
sa skya pa'i gdung brgyud bdag chen chu mig pa grags pa blo gros pa dang / bdag chen mthu stobs dbang phyug bsod nams rgyal mtshan pa dang / bdag chen gzhi thog pa kun
dga' dbang phyug pa dang / bdag chen chu mig pa blo gros dbang phyug pa rnams kyis gtso mdzad/ stod mnga' ris/ smad mdo khams/ bar dbus gtsang gi phyogs mtha' dag na bsam
gyis mi khyab cing grangs las 'das pa bskrun par mdzad cing / chos rje rin po che rang nyid kyis thugs rgyud la yang / spyan lam na yod pa'i bum pa la sogs pa la rdul phra
rab ji snyed yod pa gsal bar gzigs pa'i ting nge 'dzin la sogs pa'i ting nge 'dzin du ma la mnga' brnyes te/ de'i stobs kyis gdan sa chen po dang / gzhan yang sde pa 'ga'
re la ma 'ongs pa na 'di lta bu 'byung ba dang / tha na gra pa phal pa 'gro 'dug byed pa'i lung bstan zhus pa yang ji ltar lung bstan pa ltar thog tu 'bab pa la sogs
pa ma 'ongs pa lung bstan pa yang mtha' yas so/ /de lta bu'i bar skabs su mnga' ris glo bo phyogs nas bstan pa'i sbyin bdag a ma dpal yab sras kyis lan gsum gyi bar du gdan
'dren zhus pa/

bstan pa dang sems can gyi don rgya chen po 'byung bar dgongs te/ mnga' ris phyogs la chag phebs te/ zab pa dang rgya che ba'i chos kyi 'khor lo yun ring du bskor/ dge 'dun
gyi sde khyad par du 'phags pa du ma btsugs te/ bshad nyan gyi sgo nas bstan pa spyi dang bye brag tu dpal ldan sa skya pa'i bstan pa gsal bar mdzad pa dang / gzhan yang
gtsug lag khang khyad par du 'phags pa dang / rin chen gser la sogs pa las grub pa'i bde bar gshegs pa'i rten gsum ngo mtshar ba du ma dang / rin po che gser dang snag tsha
las grub pa'i bka' 'gyur tshar du ma la sogs pa gsung rab mtha' yas pa bzhengs pa'i bka' gnang ste/ tshul bzhin du bzhengs nas rab gnas legs par mdzad pa la sogs pa'i
phrin las mtha' yas pa yin no/ /gzhan yang gong ma chen po grags pa 'byung gnas pas yar lung phyogs su gdan 'dren zhus nas/ dbus phyogs kyi dge ba'i bshes gnyen dpag tu
med pa la chos kyi 'khor lo rgya chen po yang bskor bar mdzad do/ /de ltar 'chad pa'i sgo nas sangs rgyas kyi bstan pa gsal bar mdzad nas rtsod pa'i sgo nas gzhan gyi log
par rtogs pa bzlog pa yang / sngon gyi dus su dpal ldan chos skyong sems tsam gyi paNDi ta yin pas/ birWa pa'i rgyud gsum man ngag dang bcas pa'i dgongs pa sems tsam du
bkral ba yin no zhes pa'i log par rtogs pa byung ba/ lung rigs kyis sun 'byin par byed pa'i bstan bcos chen po rgyud gsum gnod 'joms rtsa 'grel mdzad/ yang phyis kye rdor
lus dkyil rgyud gzhung las ma bshad pa'i rtog brtags yin no zhes pa'i log rtogs 'jigs su rung ba byung ba de/ lung rigs man ngag gi sgo nas legs par sun phyung nas/ rgyud
gzhung gi dgongs pa bla na med par sgrub par byed pa'i bstan bcos chen po lus dkyil rtsod spong smra ba ngan 'joms zhes bya ba dang / lta ba ngan sel zhes bya ba gnyis
mdzad do/ /

de bzhin du dris lan sna tshogs kyi sgo nas log rtogs ldog par byed pa'i bstan bcos du ma mdzad do/ /gzhan yang legs par bshad pa rtsom pa'i skor yang / bla ma yi dam chos
skyong rnams kyi bstod pa'i skor dang / bya ba'i rgyud rang rkang gi chos skad dang / 'grel tshul sna tshogs kyi dgongs pa gsal bar ston pa bya ba'i rgyud spyir rnam par
gzhag pa legs par bshad pa'i rgya mtsho zhes bya ba dang / de bzhin du spyod rgyud spyi'i rnam gzhag legs par bshad pa'i sgron ma dang / kye rdo rje'i sgrub thabs mtha' dag
gi dgongs pa gsal bar ston pa bskyed rim gnad kyi zla zer yan lag dang bcas pa la sogs pa rgyud gzhung gi dgongs 'grel bstan bcos du ma dang / bde mchog mkha' 'gro rgya
mtsho/ gsang 'dus mi bskyod pa/ sampu Ti/ rdor dbyings/ gshed dmar lha lnga la sogs pa'i smin byed dang / grol lam bskyed rim yan lag dang bcas pa'i lag lan gsal bar ston
pa'i skor rnams dang / gzhan yang sgrub thabs kyi rigs rab tu mang po rnams dang / gsung ngag rin po che'i bshad thabs kyi man ngag gsang ba'i sgo 'byed dang / bde mchog
dkar po'i rdzogs rim dang / gsang 'dus rim lnga/ 'jigs byed kyi rwa khrid/ spros med mdzes rgyan la sogs pa rdzogs rim gyi skor dang / gzhan yang gdams pa sna tshogs kyi
sgo nas nyams len gsal bar ston pa'i skor dang / bsngo ba dang / smon lam dang / bkra shis la sogs pa'i gsung rab mtha' yas pa mdzad pa'i rnam grangs ni brjod par mi nus
pas ma bris so/ /de ltar dus dang gnas skabs thams cad du g.yel ba med par bstan pa'i bya ba byas pas bstan pa spyi dang bye brag sa skya pa'i bstan pa shin tu gsal bar
byas pa yin te/ yang nub gcig mnal lam du/ 'du khang chen po mdzad par dgongs pa'i gyong ra de na bla ma sa chen yab sras gsum gyi sku sngar gyi lta bu dang / chos rje
sa paN gyi sku yang de tsho dang 'dra

ba'i 'od zer dang / gzi brjid mtha' yas pa dang bcas pa cig gzigs pa rmis so zhes gsungs pa la sogs pas shes so/ /gzhan yang gu ga mnga' bdag lha btsun pa dang / mnga' ris
rdzong kha'i mnga' bdag la sogs pa rgyal po rnams dang / yar lung gong ma chen po yab sras la sogs pa sde dpon chen po dang / mi dpon chen po rab tu mang po rnams la yang
skal ba dang 'tsham pa'i chos kyi sbyin pa rgya chen pos tshim par mdzad pa yin no/ /de dag gi skabs su longs spyod kyi dngos po ji snyed phyag tu byung ba kun kyang bla
ma gong ma rnams kyi thugs dgongs rdzogs pa dang / sangs rgyas kyi bstan pa gnas pa'i thabs 'ba' zhig gi phyogs su gtong bar mdzad de/ de yang chos rje ye shes rgyal mtshan
pa'i thugs dgongs rdzogs pa'i thabs su ston pa'i gser sku chen mo ngo mtshar ba gando la dang bcas pa dang / grub chen buddha pa'i thugs dgongs rdzogs pa'i thabs su gsung
ngag gi bla ma brgyud pa yongs su rdzogs pa'i bris sku chen mo bcu gcig dang / gzhan yang rdo rje 'chang gi gser sku khyad par du 'phags pa dang / bdag med ma nas grub
chen buddha pa'i bar du lha sku khyad par du 'phags pa che ba rnams dang / rdo rje 'chang nas grub chen buddha pa'i bar du brgyud pa yongs su rdzogs pa'i lder sku chung
ba rnams dang / bla ma rnams bzhugs pa'i gtsang khang gi logs bris la kyai rdo rje dang / 'khor lo bde mchog dang / gsang ba 'dus pa rnams kyi bla ma brgyud pa dang / sangs
rgyas dang byang chub sems dpa' dpag tu med pa bzhengs/ chos rje 'phags pa gzhon nu blo gros pa'i thugs dgongs rdzogs pa'i thabs su bal po'i lha bzo ba mkhas pa rnams
kyis bris sku rdo rje phreng ba'i dkyil 'khor yongs su rdzogs pa kr-i ya sa mutstsha nas bshad pa'i dge legs su byed pa'i dkyil 'khor gsum dang / gzhan yang zur bka'i dkyil
'khor gyi rigs mtha' yas pa rnams dang /

zhing khams ma'i sku la sogs pa ras bris kyi sogs shin tu ya mtshan che ba grangs med pa bzhengs pa dang / dge 'dun gyi 'du khang dang gtsug lag khang khyad par du 'phags pa
bzhengs pa'i gtsang khang gi nang du/ yum nas bshad pa'i phyogs bcu'i sangs rgyas kyi lder sku la sogs khyad par du 'phags pa dang / logs ris la gser 'od nas gsungs pa'i
phyogs bcu'i sangs rgyas la sangs rgyas dang byang chub sems dpa'i tshogs bsam gyis mi khyab pas bskor ba dang / 'du khang gi logs ris zhing khams nyi shu rtsa brgyad la
dbus su ston pa bdud 'dul ma dang / chos mchad ma gnyis/ de dag gi g.yas g.yon na sman bla'i mdo brgyad brgya pa nas bshad pa'i de bzhin gshegs pa drug /nub phyogs kyi
zhing khams dang po la sman pa'i rgyal po/ shar phyogs kyi dang po la bcom ldan 'das mi 'khrugs pa/ zhing khams lhag ma bcu la phyogs bcu mun sel nas bshad pa'i phyogs bcu'i
sangs rgyas/ de dag gi bar rnams su bskal bzang nas bshad pa'i sangs rgyas stong la sogs pa sangs rgyas kyi sku rab tu mang po dang / shar nub kyi zhing khams bcu gnyis
kyi dpung zur g.yas g.yon du rdo rje gdan gyi gtad rabs nyi shu rtsa bzhi/ phyogs bcu'i sangs rgyas kyi ldem la mdo dgongs pa nges 'grel nas bshad pa'i nyan thos nyi shu/
phyi'i sgo'i nang gi g.yas g.yon gyi zhing khams brgyad la/ byang chub sems dpa' nye ba'i sras brgyad/ ldem la spang skong phyag brgya pa nas bshad pa'i byang sems bcu
drug /de rnams kyi bar dang 'og rnams su 'jam dpal rtsa rgyud nas bshad pa'i rang rgyal bcu drug /'dul ba lung nas bshad pa'i nyan thos brgya/ gzhan yang gnod sbyin gyi
sde dpon la sogs bsam gyis mi khyab pa bzhengs so/ /de dag gi skabs su lha bzo ba la sogs pa'i bzo rigs pa rnams la yon rdzongs dang / ston mo dang / bskon dang / bskyon
la sogs pas bsam pa legs par tshim par mdzad pa dang / gzhan yang rten rnams kyi na bza' dang / de dag gi spyan sngar mchod pa'i yo byad mar me'i phreng ba dang / chen po
la 'os pa'i gdugs dang / rgyal mtshan dang / ba dan dang / dar dang / mu tig dang bcas pa'i 'phan gyi tshogs dang / dung dang sil snyan la sogs pa rol mo'i bye brag sna
tshogs pa dang / khyad par du 'phags pa'i bla bre'i tshogs dang / rin po che dngul gyi maNDal la sogs pa maNDal gyi tshogs grangs med pa la sogs pa ste/ mdor na mchod pa'i
bye brag bzang zhing ngo mtshar ba dpag tu med pa dang / bla ma gong ma rnams kyi dus mchod dang / gzhan yang skyid grong jo bo'i drung du mar me'i phreng ba khor yug
mang po zla gcig gi bar du phul zhing / kha phyar jo bo'i drung du yang mar me'i phreng ba rab tu mang po zhag nyi shu rtsa lnga'i bar du phul la/ khyad par gdan sa chen
po dpal ldan sa skya'i gtsug lag khang rnams su gser ga lngas gtso byas/ gser zho sum brgya tsam gyi rin gyi mar me rta lo cho 'phrul chen po'i tshes brgyad nas brtsams te/
nyer lnga'i bar du rgyun ma chad par phul nas sangs rgyas kyi bstan pa phyogs thams cad du yun ring rgyas pa'i smon lam rgya chen po mdzad do/ /de lta bu'i mdzad pa mtha'
yas shing rmad du byung ba rgyun mi chad pa/ bde blag tu 'grub pa'i 'gal rkyen sel zhing mthun rkyen

sgrubs pa'i phrin las chos skyong rnams kyis 'bad med lhun grub du mdzad pa yin te/ sngags byad kha la brten pa'i sku chag /gur mgon gyi srung 'khor gyis bzlog pa dang / e
waM chos ldan gyi ri khrod du phebs pa'i tshe/ rdo rje phreng ba'i dkyil 'khor yongs su rdzogs pa bzhengs par dgongs pa na bal po'i lha bzo ba'ang spun la sogs pa mkhas pa
drug 'ong ba'i gtam med par yang glo bur du sku mdun du slebs nas/ ji ltar dgongs pa'i dkyil 'khor rnams dang / gzhan yang thugs dam gyi rigs mtha' yas pa 'bad med du grub
pa'i tshe lha bzo ba a khe ra dza zhes bya ba cig yod pa na re/ nged 'di rnams

phan tshun gcig gis gcig la glengs pa ma yin par/ thams cad bod du bla ma 'phags pa'i bu can du 'gro zhes phyogs gcig tu gros 'chams te bod du 'ong ba'i tshe/ la stod shel
dkar dang / chu 'dus dang / sa skya rnams su/ khyed rang rnams 'di tsho ru las dka' byas na/ yon rdzongs legs po ster zer yang de tsho gang du yang sdod ma 'dod cing / gnas
po mi nyag pa cig yod pa na re/ khyed rang en tsha khar phyin nas las dka' byas na yon rdzongs thams cad gser du 'ong bas 'gro na ngas bskyal zer yang / 'gro ma 'dod par
bla ma'i drung du zang slebs pa'o/ bla ma'i bsgom byas pa nged kyi snying la phog pa yin mod ces zer te/ chos skyong gis rang dbang med par bkug pa yin no/ /de bzhin du
ston pa'i gser sku chen mo bzhengs par dgongs pa na/ lha bzo ba'i rmi lam du khra 'brug gi gtsug lag khang yin snyam pa cig na 'dug pa na/ rna ba la dung long dang bcas
pa'i a tsa ra'i gzugs shig byung ste/ nged kyi lha bzo ba la 'ong dgos zer ba la/ da lta sgo mi 'dug /lam yang mi phyed/ mi 'gro byas pas/ nga'i rjes la 'ong bas mgo thon
gyis shog zer nas phyin pa rmis pa/ gser sku chen mo bzhengs pa la 'ong ba'i ltas yin tshod du 'dug zer ro/ /gzhan yang chos skyong gi rnam 'phrul res 'ga' las bsgrubs
kyang gtang rag re yang ma byung zer zhing 'khang ba'i rnam pa dang / res 'ga' khyed kyis ma bcol yang nged rang gis byas pa yin zhes kha po 'don pa'i rnam pa la sogs pa
rnam 'phrul sna tshogs kyi sgo nas/ phrin las 'bad med lhun grub tu bsgrubs pa yin no zhes pa chos rje rin po che'i rnam par thar pa rgya mtsho chen po las chu'i thig pa
tsam zhig shin tu mdor bsdus te bris pa 'di ni/ rje rin po che la mi phyed pa'i dad pa dang ldan pa'i dge ba'i bshes gnyen du mas lan mang du bskul ba la brten nas slob 'bangs
kyi tha chungs

su gyur pa/ bya bral ba dkon mchog rgyal mtshan gyis mtshungs med rje btsun dam pa dgung lo bdun cu don bzhi pa'i steng nas bzhugs pa/ shing mo phag gi lo tha skar gyi zla
ba'i tshes bcu gsum la/ bas mtha'i ri khrod yang dben bsam gtan phug tu sbyar ba 'dis sems can thams cad kyi rgyud la bla ma'i byin rlabs 'jug par gyur cig /de ltar dgung
lo bco lnga pa nas/ dgung lo bdun cu rtsa lnga'i bar du bstan pa'i bya ba 'ba' zhig gis dus 'da' bar mdzad la/ de yang dgung lo dgu pa la rab tu byung ba nas/ gdan gcig
rdor dkar bsten te rang tshugs dam par mdzad pas sku lus shin tu nyam chung zhing / khyad par dgung lo nyi shu rtsa lnga pa'i tshe/ chos rje ye shes rgyal mtshan pa bsnyung
ba dang / bde bar gshegs nas dang por bsnyung g.yog dang / phyis thugs dgongs rdzogs pa'i thabs yongs su rdzogs pa'i bar la/ gdan gcig gi gsol ba de yang ji lta ba bzhin
ma byung bas/ lto ba rubs pa bzhin song ba yin pa 'dra/ dang ga yang mi bde ba rang cig byung gsungs/ phyis gsol dang cung zad bder song ba yin gsungs na'ang / sku gzugs
shed la phan pa'i gsol ni mi bzhes par 'dug cing / zhib spol nyung zad re dang / la phug bzhin cung zad re ma gtogs bzhes pa mi 'ong ba cig 'dug /de'i stobs kyis dang
po nas sku lus la shed med pa cig gda' na'ang / sku lus 'tsho sbyong ma mdzad par/ chos 'chad pa dang dbang bskur la sogs mdzad pa'i tshe/ dgun grang ba'i dus yin na'ang
/ dbang zhu mkhan rnams gos mang pos gtums nas 'dug kyang / grang ba'i snang ba chen po 'ong ba la/ rje'i zhal snga nas gzan chos sbrag ma'i thang rkyang re la dbang bskur
ba dang dbang rdzas 'grims pa mdzad pas/ sku lus la shin tu gzan par 'dug cing / dbang grol ba'i tshe gsol ja tsam re yang bzhes rgyu med par dbang zhu mkhan rnams rang
sar gyes 'gro ba dang / chos rje rin po che gzims khang

du 'byon pa mnyam po byed dgos pa yun ring po byung ba dang / phyis dgung lo mthon por phebs kyang / dge 'dun brgya phrag mang po la/ rgyu dus kyi dbang zla ba re tsam nyin
re zhing sbrel nas mdzad dgos pa byung ba na/ sta gon gyi dpung skud 'ching ba tsam yang bzhengs nas mdzad pa sku lus kyi mi lcogs par/ dbang ma'i sngon du bzhugs nas mdzad
dgos pa yang lo du ma mdzad cing / de ltar sku lus la shed cung zad kyang med na'ang gsung chos 'chad pa dang / dbang bskur ba la sogs pa/ sku lus gso thabs med pa'i
'or dum lhung gi bar du cung zad tsam bzhugs pa yang thugs kyis ma bzod par mdzad pas sku gzugs kyi ye ma lcogs pa na/ shing mo phag gi smal po'i tshes bco lnga nas sku mtshams
mdzad de me pho byi ba'i sa ga'i nyer lnga'i bar du bzhugs pa la/ 'phral gyi rkyen sngar gyi bsnyung gzhi bad kan skya rbab kyi rnam pa cig yod pa des byas pa lta
bur snang ba de la sku rim dang gsol sman sogs ci bsgrubs kyang sku skyed cig kyang ma byung ba ni/ de la spyir yar lungs su phebs pa des sku tshe la bar chad cung zad cig
byung 'dug gsungs na'ang / sku lus thang na yod na de lta bu'i bsnyung rkyen dang / sku tshe'i bar chad la sogs pas skyon can du 'gro ba mi 'dug na'ang / sku gzugs la shed
med pa kho na 'dug ste/ sku mtshams mdzad nas bzhugs pa'i dus thams cad du/ sku la shed med pa ma gtogs pa bsnyung zug gi rigs ci yang med ces gsungs pas so/ /de dag
gi skabs su nam mkha' la 'ja'i bye brag sna tshogs ni rgyun du byung zhing / khyad par sa ga zla ba'i tshes bcu bzhi dang bco lnga la 'ja' kha dog dang dbyibs sna tshogs
pa bsam gyis mi khyab pa byung bas skye bo phal cher chos rje ngor pa tshes bcu bzhi'am bco lnga gang rung la bde bar gshegs so zhes sgrogs pa byung ngo / /nang du yang mnal
lam la sogs par dag pa'i snang ba'i gzigs snang sna tshogs byung bar snang ste/ nub gcig mnal lam

du/ rje btsun gyi sku cig kha bub tu bzhugs 'dug pa/ rje rang yang de nyid yin snyam pa zhig la/ mi mang po zhig na re/ da 'di bslang ran 'dug slongs zhes zer nas slong gin
'dug pas langs pa na/ 'jam rdor gyi gser sku lta bu/ gser kha shin tu legs pa 'od zer dang bcas shing zhal gsum pa cig tu gyur pa'i rgyab kyi padmo nas mthe bong tsam cig
ma tshang ba de 'dra zhig byung ba rmis/ langs pa de cung dga' ba srid de/ 'on kyang gzugs 'gyur byung bas ji 'dra 'ong ngam zhes gsungs/ yang nub gcig srod la/ chen po
kun bsod pa dang / bla ma dpal ldan pa gnyis sku mdun na yod pa'i tshe/ saM skr-ita'i skad 'ga' zhig gsung zhing / dbu cog cog mdzad pa na/ chen po kun bsod pas gar dang
dpa' bo mdzad kyin gda'/ ji 'dra cig byung lags zhus pas/ ci zer kyin 'dug pa gsungs/ zhal nas badzra DA ki ni zhes gsung zhing / dbu yon yon mdzad kyin gda' zhes zhus pas/
rmi lam yin pa 'dug /bla ma sa chen bde bar gshegs pa'i sa/ skya bo kha gdangs kyi byang gi ri ngos de na phar/ rje btsun chen po 'byon kyin 'dug /de'i rjes la bud med
sngon dmar 'ga' zhig yang 'gro yin 'dug pa/ de nas phar phyin pa rmi zhes gsungs/ yang tho rangs shig dpon chen kun dga' dbang phyug gis lam 'bras lha khang nas nam cung
ma gsal ba tsam la sku mdun du slebs pa'i tshe/ sku gzugs phrug phrug mdzad cing spyan 'bru tshugs su mdzad kyin 'dug pa/ cung zad cig nas/ de kun dga' dbang phyug yin
nam gsungs/ yin lags zhus pas/ gar byed mkhan de pa rig ma bcu drug yin pa 'dug gam gsungs/ yin mchi lags zhes zhus zer ro/ /yang snga dro cig gi tshe/ mdang rmi lam na sa
skya'i chu mig rdzing kha na dpe cha mang po bsgrig gin 'dug pas pu sti mang po zhigs sgrigs nas tshags byas/ gdong dar dang bcas te brtsigs pa yang 'dug dpe cha mang rab
cig ma 'grigs par bsgrig gin 'dug pa na/

rje btsun rin po che'i zan 'bum bzhugs pa'i 'bum pa de tsho'i gseb na tshur rje btsun rin po che/ na bza' jus dkar po'i phod kha cig bsnams/ shing rta chung chung cig la chibs
nas byon byung ba/ chos rje'i zhal snga nas kyang khag bzhengs te/ phyag 'tshal ba dang / byin rlabs zhus pa'i gsal ba ni ma byung / rje btsun gyi zhal nas/ da mi 'gro
'am gsungs/ de nas rje btsun stag byang chub sems dpa' mkha' spyod du gshegs pa'i phyogs de na yar gshegs song ba rmi/ da 'gro na'ang sems kyi 'khri ba sa skya'i dan stong
de la chos khrims gtsang ma cig byung na snyam rtsol ba cher byas pa yin te/ de'i spros pa ni chod 'dug gzhan sems kyi lhag ma cung zad kyang med ces gsungs/ de lta bu
la sogs pa dag pa'i snang ba 'ba' zhig snang tshod du 'dug go /de lta bu'i skabs su/ sku mdun na bzhugs pa rnams la/ sngon gyi lo rgyus dang 'phros gtam gyi tshul gyis
bde bar gshegs nas thugs dgongs rdzogs par byed pa'i thabs dang / nang rten dang / phyi rten bde gshegs mchod rten brgyad bzhengs pa dang bzhengs lugs la sogs pa dang / gdung
rus gdung thal dang bcas pa cung zad kyang ma 'khyar ba tsha tshar thebs pa gyis/ gzhan la rkyen sdug byung tsa na/ zong btang ba la sogs pa yong gin 'dug ste/ rang
res de 'dra'i phyogs su ras kha gang yang gtong ma myong ba dang / yon bdag grwa pa dang bcas pa'i dkar po yang sngar gyi tshos chog pa yod pas/ da mchod spong dang zong
cha len pa la sogs pa yang ma byed rab tu byung ba 'das pa'i rjes su mya ngan gyi cha lugs byed pa la sogs pa chos dang shin tu mi mthun pas/ de lta bu'i rigs gcig kyang
ma byed gsungs pa la sogs pa'i zhal ta rab tu zhib pa mtha' chod par gnang 'dug /sa ga'i nyi shu gsum gyi nyin par bdag gis slebs pa na/

rje sa chen gyi yig thang cig dang / rgya'i rdo rje dril bu cig dang / bla gos cig gnang ste/ sku lus la shed med pa ma gtogs bsnyung zug la sogs pa ci yang med/ sku shed med
pa'i stobs kyis rngam ba rgod bag can cig 'dug /gzhan rlung ltas dang mnal ltas log pa ci yang med gsungs/ de lta na yang / bde bar gshegs na 'di ltar gyis zhal ta thogs
pa cig gnang gin 'dug /zhib tu sang nas khyoms po 'ong zhes gsung / bdag gis zhal ta'i lan gyi zhu ba la mdor bsdus shig phul/ zhib tu sang nas 'bul zhes zhus na'ang /
zhing 'di'i bstan pa dang gdul bya rnams kyi bsod nams rdzogs pa dang / zhing khams gzhan du gdul bya shin tu rgya che ba la dgongs te/ sa ga zla ba'i nyer lnga'i nyi ma
dros tsam na/ rgyud sde nas gsungs pa'i 'da' ka ma'i thugs dam zab mo la mnyam par bzhag ste/ bde bar gshegs pa'i tshul bstan no/ /der rjes gong gi zhal ta gzhir bzhag ste/
zong cha len pa dang / mchod spong len pa la sogs pa ma byed gsung pa yin zhes dril bsgrags/ phyag rdzas gang yod rnams kyi steng nas gsol 'debs la sogs pa'i thugs dgongs
rdzogs pa'i thabs dang / gdan sa chen po dang / gsang phu dang na lendra la sogs par yang mang ja 'gyed dang bcas pa rnams thugs kyi dgongs pa bzhin legs par bsgrubs
shing / nang rten ston pa'i gser sku chen mo dang / sku 'dra gser sku sku tshad ma dang / phyi rten bde gshegs mchod rten brgyad rnams bzhengs pa'i dbu btsugs te/ lo gcig
na bar chad med par legs par mthar phyin pa dang / sku gdung me mo glang gi nag pa'i nyer bzhi'i bar du mchod pa'i dngos po bsam gyis mi khyab pa dang / bcom ldan 'das
kye rdo rje'i sgrub mchod rgyun ma chad par phul nas/

nyer bzhi'i snga skad sku gdung la zhugs 'bul ba'i tshe/ nam mkha' la 'ja' dang me tog gi char bsam gyis mi khyab pa bab cing / de man chad kyang me tog gi char rgyun mi chad
par bab po/ /sa ga zla ba'i tshes gcig la gdung khang zhal phye ba'i tshe/ gdung rus la ring bsrel dkar po dang / ser po la sogs pa rab tu mang po byon 'dug pa rnams gos
dar gyi na bza' bzang po dang dri bzang dang bcas te/ sku 'dra dang ston pa'i gser sku'i nang du bzhugs so/ /gdung rus lhag ma gdung thal dang bcas pa rnams zhal ta'i
lugs bzhin cung zad tsam yang ma 'thor bar/ gdung tsha khri tsho bdun mi chad par bzhengs so/ /gdung tsha chung ngu'i zhabs la rdo rje rgya gram dang bcas pa khri tsho phyed
bzhi tsam btab pa na bza' gser gsol te/ phyogs phyogs su byin rlabs kyi rten la yang 'bul ba'i lugs su byas/ gdung tsha lhag ma rnams gtsang khang gi nang du mchod rten
gser 'bum cig bzhengs te/ de'i nang du bzhugs su gsol lo/ /de ltar gsol 'debs nas brtsams te/ gser 'bum gyi bar du bzhengs pa la/ bar chad kyi rnam pa cung zad kyang med
par legs par mthar phyin pa 'di ni/ rje rin po che nyid kyi byin rlabs dang / thugs rje las yin par kun gyis mthun snang du grub bo zhes pa snyigs dus kyi rdo rje 'chang
chen po chos kyi rje kun dga' bzang po'i rnam par thar pa rgya mtsho lta bu las chu thigs tsam cig blangs nas/ lam 'bras bla ma brgyud pa'i rnam thar gyi kha skong du/
rje nyid la mi phyed pa'i dad pa dang ldan pa'i bshes gnyen du mas bkas gnang ba'i ngor/ slob 'bangs kyi tha chungs dkon mchog rgyal mtshan gyis me mo glang gi lo gro bzhin
gyi zla ba'i tshes bco lnga la dpal e waM chos ldan gyi gtsug lag khang du bris pa'o/ /rje 'di'i rnam thar gu ge paN chen dang / ye chen pos mdzad pa rnam rnyed na slar
'dzud dgos// //

